Her finner du svar på de vanligste spørsmålene.

### Hvordan har NAV fått navnet mitt?

Opplysningene om hvem du er leder for kommer fra virksomheten du jobber i og er lagt inn av den som henter sykmeldingene i Altinn.

### Hvorfor vises ikke informasjonen mer enn fire måneder?

Av personvernhensyn kan vi ikke vise dokumenter på nav.no lenger enn fire måneder etter at den ansatte har blitt frisk. Dere finner alle sykmeldinger og søknader i Altinn.

### Jeg savner noen sykmeldinger i listen

Du får de sykmeldingene som dine ansatte har sendt digitalt.

Noen vil fortsatt få sykmeldingen på papir. Sykehusene skriver foreløpig ikke ut sykmeldinger som kan sendes digitalt.

Det kan også være andre grunner til at noen av dine ansatte må ha (eller vil ha) sykmeldingen på papir.

### Hva skal jeg gjøre med det som ligger i listen?

-   Du leser innholdet i sykmeldingen, og starter oppfølgingen av den ansatte hvis det er behov for det.
-   I søknaden kontrollerer du opplysningene som er gitt. Oppdager du feil, må du be den ansatte rette det opp i Ditt sykefravær på nav.no.
-   I den digitale oppfølgingsplanen kan du og den ansatte skrive inn arbeidsoppgaver og forslag til tiltak fra hver deres kant, eller dere kan skrive den når dere sitter sammen.
-   I de digitale møteforespørslene svarer du på hvilke datoer som passer for deg.

### Hvordan kan jeg styre hvilke varsler jeg får på SMS og e-post?

Noen av varslene kan du velge om du vil ha, og du kan bestemme hvilken adresse de skal komme til. Les mer her: [Hvordan styre varsel på SMS og e-post](https://www.nav.no/no/bedrift/oppfolging/sykmeldt-arbeidstaker/digital-sykmelding-informasjon-til-arbeidsgivere/hvordan-styre-varsel-pa%CC%8A-sms-og-e-post).

### Hva gjør jeg hvis jeg ikke er leder?

Den ansatte får spørsmål om det er riktig at du er lederen. Dette skjer neste gang den ansatte sender en sykmelding.

Hvis svaret er nei, sletter vi navnet ditt og spør virksomheten på nytt i Altinn dersom den ansatte fortsatt er en del av virksomheten.

Den ansatte kan når som helst sjekke hvem som er meldt inn som nærmeste leder ved å logge inn på Ditt sykefravær på nav.no.

Du kan også melde fra om at du ikke lenger er lederen. Når du har trykket på navnet i listen, bruker du lenken «melde fra om endring til NAV» nederst på siden.

### Må jeg gi søknaden videre til personal- eller lønnsavdelingen?

Nei, de kan finne den i Altinn.

Trenger jeg å bruke del D av sykmeldingen på papir?

Nei, hvis den ansatte har brukt den digitale søknaden om sykepenger, skal del D på papir ikke brukes.

NAV saksbehandler den digitale søknaden supplert med inntektsopplysningsskjemaet, som er det eneste dere skal sende i tillegg.

Hvis den ansatte ikke bruker digital sykmelding, sender du del D til [NAV i posten](https://www.nav.no/no/nav-og-samfunn/samarbeid/leger-og-andre-behandlere/relatert-innhold/adresser-til-nav-arbeid-og-ytelser-for-krav-om-sykepenger).

### Hva gjør jeg hvis den ansatte har fylt ut søknaden om sykepenger feil?

Da tar du kontakt med den ansatte, som selv har mulighet til å rette opp søknaden på sin side på nav.no.

### Hvordan kan jeg skrive ut sykmeldingen eller søknaden?

I utgangspunktet skal det ikke være behov for å skrive ut dokumentene fordi de ikke skal sendes noe sted.

Hvis du likevel ønsker utskrift, kan du trykke Ctrl + P (Cmd P på Mac) på tastaturet når du er inne på siden du vil skrive ut.

### Hvor kan jeg få vite mer om hva som kreves av meg i oppfølgingen av sykmeldte?

Vi har samlet informasjon til deg på siden [Oppfølging underveis i sykefraværet](https://www.nav.no/no/bedrift/oppfolging/sykmeldt-arbeidstaker/relatert-informasjon/slik-folger-du-opp-sykmeldte).

**Nyttig å vite:**

-   [Spørsmål og svar om den digitale sykmeldingen](https://www.nav.no/no/bedrift/oppfolging/sykmeldt-arbeidstaker/digital-sykmelding-informasjon-til-arbeidsgivere/sporsma%CC%8Al-og-svar-om-digital-sykmelding-og-altinn_kap)
-   [Spørsmål og svar om søknaden om sykepenger](https://www.nav.no/no/bedrift/oppfolging/sykmeldt-arbeidstaker/digital-sykmelding-informasjon-til-arbeidsgivere/sporsma%CC%8Al-og-svar-om-soknaden-om-sykepenger_kap)
-   [Filmer og demoer](https://www.nav.no/no/bedrift/oppfolging/sykmeldt-arbeidstaker/digital-sykmelding-informasjon-til-arbeidsgivere/filmer-og-demoer)
-   [Nyhetsbrev](https://www.nav.no/no/lokalt/hjelpemiddelsentraler/nav-hjelpemiddelsentral-vest-viken/lokal-informasjon/nyhetsbrev)

### Har du spørsmål som du ikke finner svar på her inne?

**Arbeidsgivertelefonen 55 55 33 36 er åpen 8.00 - 15.30 mandag - fredag.**
